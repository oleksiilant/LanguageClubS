<p><b>Організатор :</b> Антон Костюк, Юля Жегодська, Костянтин Серебрянников, Андрій Красоткін</p>
<p>Антон Костюк: «Клуб існує вже більше п’яти років. Починалось це все як спілка однодумців, які збирались та практикували свої знання польської мови. Першого організатора навіть ніхто не знає. Після цього організатором таких зустрічей стала Надійка Якимів, яка дещо змінила напрямок клубу – аби в ньому брали участь люди, які, здебільшого, не знали мови, але хотіли навчитись.
Її помічницею на той момент була Юля Жегодська, працівниця польської школи № 10, яка в свою чергу стала наступним організатором. Окрім зустрічей в ресторані, ми організовуємо виїзні зустрічі охочих в Карпати, замками Львівщини, а також – до Польщі, проте ми з радістю розглядаємо ідею кожного учасника клубу.
Крім того, ми беремо участь в різних подіях, пов'язаних з польською культурою, історією, чи релігією. Костянтин Серебрянников та Андрій Красоткін ведуть нашу групу в Facebook, налагоджують контакти із схожими клубами не лише в Польщі, а й пострадянських країнах.
Скелет клубу складають люди, які так чи інакше пов’язані з Польщею (в одних там родина, інші мають польське коріння). Напевно це не тільки наше хобі, але й свого роду і покликання – розвивати тут польську культуру, помагати людям які хочуть вивчати польську мову.
Щодо учасників, то тут немає обмежень і приходять різні люди, є постійні та нові учасники. Це і студенти, які хочуть вивчити мову, бо їм треба буде в процесі нею користуватись. Це і люди, які працюють та хочуть вивчити її для роботи і ті, хто вивчають її для свого задоволення, щоб вникнути в культуру та й просто знайти друзів. Маємо часто і носіїв мови, які або вчаться, або працюють, або перебувають у Львові по різних волонтерських програмах.
Я народився і живу у Львові, моя бабуся була полькою. Також я є членом двох польських організацій – Orzeł Biały та Тowarzystwo kultury polskiej ziemi lwowskiej – їх основна діяльність – це розвиток культури Польщі, допомога людям, які хочуть віднайти родину в Польщі чи вступити до тамтешнього вишу».
</p>